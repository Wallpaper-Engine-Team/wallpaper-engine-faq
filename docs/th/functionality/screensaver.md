# สกรีนเซฟเวอร์กับ Wallpaper Engine

Wallpaper Engine ให้คุณใช้วอลเปเปอร์เป็นสกรีนเซฟเวอร์ได้ ปกติแล้วสกรีนเซฟเวอร์มีไว้เพื่อป้องกันไม่ให้รูปภาพบนหน้าจอเกิดการเบิร์นอย่างถาวร อย่างไรก็ตาม เทคโนโลยีการแสดงผลที่ทันสมัยส่วนใหญ่ไม่ทำให้เกิดการเบิร์นอีกต่อไป คุณจึงสามารถใช้งานวอลเปเปอร์ทุกประเภทเป็นสกรีนเซฟเวอร์เพื่อความสวยงามได้อย่างปลอดภัย หากคุณใช้เทคโนโลยีหน้าจอแบบ CRT, Plasma, OLED หรือประเภทอื่นที่เสี่ยงต่อการเบิร์น เราขอแนะนำให้ใช้วอลเปเปอร์แบบเพลย์ลิสต์หรือวอลเปเปอร์ที่มีการเคลื่อนไหวปกติเป็นสกรีนเซฟเวอร์

[[toc]]

## การตั้งค่าสกรีนเซฟเวอร์เริ่มต้น

ในการเริ่มต้นใช้งาน Wallpaper Engine เป็นสกรีนเซฟเวอร์ ให้วางเมาส์เหนือแท็บ **ติดตั้งแล้ว** ในหน้าต่าง Wallpaper Engine แล้วเลือก **ปรับแต่งสกรีนเซฟเวอร์** Wallpaper Engine จะตรวจสอบว่าคุณได้ติดตั้งสกรีนเซฟเวอร์ Wallpaper Engine สำหรับ Windows แล้วหรือยัง ระบบจะขอให้คุณติดตั้งสกรีนเซฟเวอร์หากคุณยังไม่ได้ทำการติดตั้ง โปรดตรวจสอบให้แน่ใจว่าบัญชีผู้ใช้ Windows ของคุณมีสิทธิ์ในฐานะผู้ดูแลระบบ และไม่มีโปรแกรมป้องกันไวรัสที่ปิดกั้น Wallpaper Engine จากการติดตั้งสกรีนเซฟเวอร์

เมื่อติดตั้งเบื้องต้นแล้ว การตั้งค่าสกรีนเซฟเวอร์ Windows จะเปิดขึ้นโดยอัตโนมัติ หรือคุณสามารถเปิดการตั้งค่าด้วยตนเองโดยใช้ปุ่ม **การตั้งค่า & แสดงตัวอย่าง** หรือเข้าถึงการตั้งค่าสกรีนเซฟเวอร์ผ่าน Windows ได้โดยตรง

## การกำหนดค่าสกรีนเซฟเวอร์

### การกำหนดค่า Windows

คุณต้องเลือก Wallpaper Engine เป็นสกรีนเซฟเวอร์ที่ใช้งานอยู่ใน **การตั้งค่า Windows** เพื่อให้สกรีนเซฟเวอร์ Wallpaper Engine ทำงาน คุณสามารถเปิดการตั้งค่าสกรีนเซฟเวอร์ของ Windows ผ่านแผงควบคุมของ Windows หรือโดยคลิกที่ **การตั้งค่า & แสดงตัวอย่าง** ขณะอยู่ในโหมดสกรีนเซฟเวอร์ใน Wallpaper Engine ดูขั้นตอนที่จำเป็นได้จากวิดีโอด้านล่าง:

<video width="100%" controls autoplay loop>
  <source src="/videos/screensaver_setup.mp4" type="video/mp4">
  เบราว์เซอร์ของคุณไม่รองรับแท็กวิดีโอ
</video>

ในการตั้งค่า Windows คุณสามารถกำหนดเวลาก่อนแสดงสกรีนเซฟเวอร์ และกำหนดว่าต้องการให้แสดงหน้าจอล็อกของ Windows หรือไม่เมื่อกลับมาใช้คอมพิวเตอร์ Windows เป็นผู้ดูแลการตั้งค่าทั้งหมด Wallpaper Engine ไม่ได้ควบคุมระยะเวลาของหน้าจอหรืออื่น ๆ ที่คล้ายคลึงกัน

### การกำหนดค่า Wallpaper Engine

เมื่อคุณตั้งค่าสกรีนเซฟเวอร์ใน Windows แล้ว คุณสามารถเริ่มกำหนดค่าสกรีนเซฟเวอร์ Wallpaper Engine ได้ทันที วางเมาส์เหนือแท็บ **ติดตั้งแล้ว** ใน Wallpaper Engine แล้วเลือก **ปรับแต่งสกรีนเซฟเวอร์** Wallpaper Engine จะแสดงตัวอย่างสกรีนเซฟเวอร์แทนที่วอลเปเปอร์ และจะกลับสู่การกำหนดค่าวอลเปเปอร์เมื่อคุณออกจากโหมดสกรีนเซฟเวอร์

ในสถานะเริ่มต้น Wallpaper Engine จะใช้การตั้งค่าพื้นฐานที่สุด โดยจะใช้สกรีนเซฟเวอร์แบบเดียวกับวอลเปเปอร์ที่กำลังทำงานอยู่ คุณสามารถเปลี่ยนได้โดยการเปลี่ยนตัวเลือก **สกรีนเซฟเวอร์** เป็น **ปรับแต่งแยกต่างหาก** ที่ด้านบน เมื่อเปิดใช้งานตัวเลือกดังกล่าวแล้ว คุณจะสามารถเลือกวอลเปเปอร์ที่จะใช้ในแต่ละหน้าจอเป็นสกรีนเซฟเวอร์ได้ หรือแม้แต่ตั้งค่าสกรีนเซฟเวอร์โดยใช้โปรไฟล์การแสดงผล (Display Profile) หรือเพลย์ลิสต์ที่ต่างไปจากเดิมโดยสิ้นเชิง คุณสามารถกลับสู่การกำหนดค่าวอลเปเปอร์ได้ตลอดเวลาโดยคลิกที่ปุ่ม **ออก** สีแดงที่มุมซ้ายบน

## การแก้ปัญหาสกรีนเซฟเวอร์

สกรีนเซฟเวอร์ Wallpaper Engine เปิดใช้งานผ่าน Windows ดังนั้นหากสกรีนเซฟเวอร์ทำงานไม่ถูกต้อง โปรดตรวจสอบอีกครั้งเพื่อดูว่าสกรีนเซฟเวอร์เริ่มต้นของ Windows ทำงานได้ถูกต้องหรือไม่ โปรดตรวจสอบการตั้งค่าสกรีนเซฟเวอร์และการตั้งค่าพลังงานของ Windows เพื่อให้แน่ใจว่าคุณได้กำหนดระยะเวลาของสกรีนเซฟเวอร์ไว้อย่างถูกต้อง และได้ตั้งค่า Wallpaper Engine เป็นวอลเปเปอร์ที่ใช้งาน

สกรีนเซฟเวอร์จะถูกติดตั้งใน `C:\Windows\System32\wpxscreensaver64.scr` โปรดตรวจสอบให้แน่ใจว่าไม่มีแอพพลิเคชันป้องกันไวรัสลบไฟล์นี้หรือป้องกันไม่ให้ติดตั้งโดยไม่ได้ตั้งใจ คุณยังสามารถถอนการติดตั้งสกรีนเซฟเวอร์ได้ด้วยตนเองโดยการลบไฟล์ดังกล่าว โปรดระวังอย่าลบไฟล์ Windows สำคัญอื่น ๆ ในไดเร็กทอรี `System32`

## การปิดสกรีนเซฟเวอร์ Wallpaper Engine

หากคุณไม่ต้องการให้วอลเปเปอร์ปรากฏเป็นสกรีนเซฟเวอร์เต็มหน้าจอหลังหยุดใช้งานคอมพิวเตอร์เป็นเวลาสองสามนาที คุณสามารถปิดฟังก์ชันสกรีนเวฟเวอร์ Wallpaper Engine ได้ เพียงเปิด **การตั้งค่าสกรีนเซฟเวอร์ Windows** และตั้งค่าสกรีนเซฟเวอร์เป็น **ไม่มี** (None) เพียงเท่านี้ก็เสร็จสิ้น คุณสามารถเปิดใช้งานฟังก์ชันสกรีนเซฟเวอร์อีกครั้งได้ในอนาคตโดยทำตามขั้นตอนที่ด้านบนของบทความนี้